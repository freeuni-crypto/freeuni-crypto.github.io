# ჯგუფები და მოდულარული არითმეტიკა

ჯგუფთა თეორია შეისწავლის **სიმეტრიას**. რას ვგულისხმობთ, როცა ვამბობთ, რომ ობიექტი სიმეტრიულია? 
ხშირად იგულისმება ისე, რომ ობიექტი უცვლელი რჩება გარკვეული გარდაქმნის შედეგად: 
მაგალითად, წრეწირი უცვლელია ცენტრის გარშემო მოტრიალების შემდეგ, 
საათის ისარი უბრუნდება თავის პოზიციას 12 საათის გავლის შემდეგ, 
ჯამი 1 + 2 + 3 არ იცვლება შესაკრებების გადანაცვლების შედეგად და ა.შ. 
მსგავსი სიმეტრიები შეიძლება გააჩნდეს ზედაპირულად განსხვავებულ ობიექტებს, 
ჯგუფთა თეორია შეისწავლის სიმეტრიას აბსტრაქტულად, კონტექსტისგან დამოუკიდებლად. 
ამ ზოგადი მიდგომის გამო ჯგუფთა თეორიას იყენებენ უამრავ მეცნიერულ დარგში
(თეორიულ და გამოყენებით ფიზიკაში, მოლეკულურ ბიოლოგიაში და ა.შ.)
და ტექნოლოგიაში (კრიპტოგრაფიაში, ალგორითმებში, ქსელებში და ა.შ.).

ფორმალურად, ჯგუფი $(G, \circ)$ განისაზღვრება როგორც ობიექტების სიმრავლე $G$ და ოპერაცია $\circ$, რომლებიც აკმაყოფილებენ შემდეგ აქსიომებს:

0) ჯგუფი $G$ *ჩაკეტილია* ოპერაცია $\circ$-ის მიმართ, ანუ თუ $a,b$ ჯგუფის ელემენტებია, მაშინ $a \circ b$ ასევე ჯგუფის ელემენტია.
1) ოპერაცია $\circ$ *ასოციურია*, ანუ $(a \circ b) \circ c = a \circ (b \circ c)$ სრულდება ნებისმიერი სამეული $a,b,c$-სთვის.
2) ჯგუფს გააჩნია *ნეიტრალური ელემენტი,* ანუ $e$ ისეთი რომ $a \circ e = e \circ a = a$ ნებისმიერი ელემენტი $a$-სთვის.
3) ჯგუფის ყველა ელემენტს გააჩნია *შებრულებული*, ანუ ნებისმიერი $a$-სთვის გვაქვს $a^{-1}$ ისეთი რომ $a \circ a^{-1} = a^{-1} \circ a = e$.

**მაგალითი:** ავიღოთ მთელი რიცხვების სიმრავლე $\mathbb{Z}$ და ოპერაცია მიმატება $+$. შევამოწმოთ, რომ ოთხივე პირობა სრულდება: 0) ორი მთელი რიცხვის ჯამი ასევე მთელი რიცხვია, 1) მთელი რიცვხების მიმატება ასოციურია, 2) მიმატების მიმართ ნეიტრალური ელემენტი არის 0, 3) ნებისმიერი მთელი რიცხვი $a$-ს შებრუნებული არის $-a$.

**კონტრმაგალითი**: ავიღოთ ნატურალური რიცხვების სიმრავლე $\mathbb{N} = \{0,1,2,...\}$ და ოპერაცია მიმატება $+$. რომელი პირობა არ სრულდება $(\mathbb{N},+)$-ისთვის?

**კონტრმაგალითი**: ავიღოთ მთელი რიცხვების სიმრავლე $\mathbb{Z}$ და ოპერაცია გამრავლება $\times$. რომელი პირობა არ სრულდება $(\mathbb{Z},\times)$-ისთვის?

